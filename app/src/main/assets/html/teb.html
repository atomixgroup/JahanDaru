<!doctype html>
<html lang="en">
<head>
    <meta charset="UTF-8">
    <meta name="viewport"
          content="width=device-width, user-scalable=no, initial-scale=1.0, maximum-scale=1.0, minimum-scale=1.0">
    <meta http-equiv="X-UA-Compatible" content="ie=edge">
    <title></title>
</head>
<body dir="rtl">
<p>طب هومیوپاتی : هومیوپاتی به معنای معالجه مشابه است.</p>
<p>بنیانگذار این علم شخصی آلمانی الاصل بنام دکتر کریستین هانمن که دراصل مبلّغ مذهبی بود ولی بعد از مطالعات زیاد توانست به چندین زبان زنده دنیا مسلط شود، امّا علّت اصلی ابداع این علم از طرف ایشان بیماری بود که آقای هانمن در جوانی به آن مبتلا شد و برای درمان بیماری خود اقدام به تحقیق نمود، او در سن چهل سالگی وارد دانشکده پزشکی آلمان گردید.                                                                                                                                             دکتر هانمن بعد از مراجعات زیاد به پزشکان زمان خود نتوانست بیماری خود را درمان نماید بناچار خود دست به کار شد و با مطالعه بر روی داروهای موجود و روشهای درمانی معمول توانست به روشی غیر معمول بیماری خود را کاملا ًدرمان نماید. واین روش را هومیوپاتی نام نهاد.</p>
<p>پزشکان آلمانی آن زمان روش درمانی دکتر هانمن را مورد تمسخر قرار دادند و او را با اذیت و آزار وادار به ترک وطن نمودند.   دکتر هانمن آلمان را ترک کرده و در کشور فرانسه در شهر پاریس اقامت گزید و در همانجا با یکی از بیماران خود که توانسته بود او را بهبود دهد ازدواج کرد.</p>
<p>دکتر هانمن در فرانسه شاگردان زیادی را تربیت نمود و همین شاگردان او سالیان سال توانستند با همین روش بیماران زیادی را درمان نمایند.</p>
<p>دکتر ناصری پزشک شهیر ایرانی که در علم هومیوپاتی شهرت جهانی دارد کتاب ارزشمندی بنام هومیوپاتی گیاهی تالیف نموده که واقعاً ارزش مطالعه دارد، از خوانندگان محترم در خواست می­شود درصورت اخذ اطلاعات بیشتر می­توانند این کتاب را تهیه و مطالعه نمایند و بیشتر و بهتر به راز علم هومیوپاتی خصوصاً هومیوپاتی گیاهی پی ببرند.</p>
<p>برای درک بهتر هومیوپاتی مثالی می­آورم که بهتر بتوانید معنای این علم را دریابید، گیاهی وجود دارد به نام گزنه که تماس آن با بدن باعث ایجاد خارش و حساسیت پوستی می­گردد امّا همین گیاه میتواند حساسیتهای پوستی و خارشهای پوستی را درمان نماید یا زنبور عسل با نیش خود ایجاد ورم می­کند اما همین نیش زنبور عسل میتواند ورمهای زانو را درمان نماید، در علم هومیوپاتی بحث کمترین دوز دارو با کیفیت کم مطرح است. درعلم هومیوپاتی چندین اصطلاح وجود دارد مثل سورا (بیماریهای جلدی ) سیکوز (بیماریهای تناسلی ) سفلیس(بیماریهای <em>سفلیسی) توبراکوئیم (بیماریهای تنفسی) کالترنیک (بیماریهای سرطانی) واکسینوز (بیماریهای ناشی از واکسیناسیون و داروهای</em> شیمیایی). درعلم هومیوپاتی چند قانون کلی وجود دارد.</p>
<p>قانون اوّل: هربیماری که از خارج  به داخل بدن راه یابد به ضرر بیمار است. و هر بیماری که از داخل به خارج بدن راه یابد به نفع بیمار خواهد بود مانند (بیماری سینوزیت: در اثر ورود عامل بیماری که نوعی ویروس می باشد بیمار دچار مشکلات عدیده­ای می­گردد و بالعکس در صورت خروج ترشحات و عفونتهای سینوسی بیمار از تلاطم بیماری نجات می­یابد).</p>
<p>قانون دوّم:  بواسطه درگیری اندامی غیر مهم و دخالت بیماری به ظاهر ساده  به اندام مهم باعث ضرر بیمار بوده و بالعکس برای بیمار مفید می­باشد. (مثل بیماری اگزما که منجر به بیماری قلبی می­شود که برای بیمار درد سر ساز خواهد بود، اگزما بیماری ظاهراً ساده پوستی است اما اگر درمان نشود باعث بیماری قلبی می­گردد و اگر عکس این اتفاق بیافتد طبیعتاً برای بیمار مژده بهبودی است).                                                                                                                        </p>
<p>قانون سوّم: هر بیماری که از اندامهای فوقانی بدن به اندامهای تحتانی سرایت نماید برای بیمار مشکل ساز خواهد بود (در اثر کم کاری کلیه اوره در اندامهای تحتانی مثل مچ پا تجمع پیدا میکند و ممکن است حتی باعث بیماری نقرس شود) و هربیماری که از اندامهای تحتانی به اندامهای فوقانی پیش رود برای بیمار شفابخش می­شود ( اگر زانو درد باعث سر درد شود خبر خوبی برای بیمار می­باشد).</p>
<p>نکته جالبی که در طب هومیوپاتی وجود دارد فنون استفاده از  12 نمک و ترکیبات فلزات است از قبیل مس، روی، آهن، فسفر، سولفور،...بصورت املاح نمکی برحسب مورد بیماری، پزشک حاذق هومیوپات میتواند با ترکیبات یاد شده بیمار خود را کاملاً درمان نماید).</p>
<p><strong>طب سوزنی:</strong> طب سوزنی ابداع چینی هاست، روش بسیار کارا امّا حساس می­باشد. این روش برروی اعصاب حساس بدن و اندامهای مختلف بدن اعمال درمان می­کند.</p>
<p>پزشک طب سوزنی باید دارای بسیار بالایی مهارت باشد، سالهای سال باید کار کند و کار کند تا بتواند با این روش شروع به درمان بیمارانش نماید امّا متاسفانه افراد زیادی با نام طب سوزنی بساطی برای خودشان پهن کرده­اند و دارند از عدم اطلاع مردم عادی دراین زمینه سوء استفاده می­کنند، (بقول چینیها طب سوزنی گنجینه­ای است ارزشمند که هنوز گوشه های زیادی از آن در پرده­ای از ابهام نهفته است).</p>
<p>طبیب بزرگ ایرانی ابوعلی سینا در زمان خود با این طب آشنا بود و از طب سوزنی در درمان بیماریهای مختلف بهره می­برده است.                                                                                                                                                 کاربرد طب سوزنی بیشتر در مورد بیماریهای عصبی و بیماریهای عضلانی و گوارشی است. مثل، اسپاسم عضلات، بیماریهای عصبی و سردردها و دردهای معده و روده.</p>
<p>آقای دکتر محمد عبادزاده کرمانی درکتاب ارزشمند خود تحت عنوان طب العباد به نکته جالبی اشاره کرده که نقل آن خالی از لطف نیست.</p>
<p>در بدن انسان 12 مدار وجود دارد که نه رگهای خونی و نه سیستم عصبی است، با وجود این مانند گردش خون و فرستنده عصبی بدن را زنده نگه میدارد. بر روی مدارهای 12 گانه 365 نقطه است که سوزنها روی آنها گذاشته میشوند و این نقاط را نقاط مداری می­نامند.</p>
<p>در طب سوزنی با قرار دادن سوزنها بر روی این نقاط مداری معالجه انجام می­گیرد، روش تشخیص در این علم پزشکی قدیمی از طریق لمس نبض­ها به وقوع می­پیوندد، پزشک طب سوزنی از طریق لمس دست، چشمها، گوشها، بینی و زبان به تشخیص بیماری می­پردازد.</p>
<p>درطب سوزنی طبیب از طریق 12 تپش مختلف 6 تپش در مچ دست چپ (ضربان قلب، روده کوچک، کبد، کیسه صفرا، کلیه­ها و مثانه)، 6 تپش بر روی مچ دست راست (ضربان ریه­ها، روده بزرگ طحال، معده، شریانهای وریدی و ترشحات جنسی داخلی و خارجی) پی به بیماری برده و آن را تشخیص می­دهد و در ادامه با استفاده از سوزنهای مخصوص و  فرو بردن آنها در نقاط مداری مربوط به هر بیماری به درمان بیماریهای مختلف همّت می­گمارد.</p>
<p>طب سوزنی در درمان اعتیاد در سرتا سر دنیا به کار می­رود. طب سوزنی می­تواند هجوم عوارض اعتیاد از جمله درد و علائم روانی را خنثی نماید، فرو بردن سوزنها در ناحیه دست، ساعد و پره گوش باعث این فرآیند می­گردد. این عمل در درمان اعتیاد اولین بار توسط دکتر یانگ در چین کشف شد.</p>
<p>در روسیه پزشکان روشی را برای درمان اعتیاد در چهار جلسه ابداع کرده­اند و برای این منظور از یک سوزن فولادی، سه سوزن نقره­ای و چهار سوزن طلایی و فرو بردن آنها به مدت 15 دقیقه در عمق یک و نیم تا دو میلی متری در 7 نقطه پره گوش و انتهای قسمت حلزونی گوش بهره برده­اند و با این کار توانستند فرایند اشتیاق و میل شخص معتاد را به مواد مخدر مختل نمایند.</p>
<p>بیماریهایی مثل آسم، یرقان، تصلب شرائین، هیپرتانسیون (فشار خون بالا)، خونریزی مغزی (دراولین فرصت )، بیماریهای عصبی، میگرن، سردردهای عصبی، تورم کبد، دیابت، بیماریهای پوستی، بیماریهای عضلانی، سیاتیک و....قابل درمان هستند. امّا باز تاکید می­گردد ابتدا باید به مهارت پزشک طب سوزنی پی ببریم.</p>
<p>حجامت: حجامت روشی درمانی است که در دین مبین اسلام به آن توصیه اکید شده است. (امّا باید اظهار دارم افرادی از خدا بی خبر بدون مدرک معتبر اقدام به این کار می­کنند و معتقدند که می­توانند با این روش درمانی همه بیماریها را درمان نمایند). آخر مگر می­شود؟</p>
<p>حجامت از دیر باز در میان ملل مختلف رایج بوده و هست، دراین روش با شکاف قسمت به خصوصی از بدن و جریان خون از آن ناحیه و یا وادار کردن خون به خروج از ناحیه مورد نظر توسط شاخ گاو به روش مکیدن انجام می­شده است.(قدیم از شاخ گاو در تخلیه چرکها و عفونتها، سم ناشی از نیش حشرات و ... استفاده می­شده).</p>
<p>به روش تخلیه سموم، عفونتها و حتی خون کاپینگ گفته می­شود و اولین قومی که این روش را ابداع کرده و از آن بهره­مند شدند مصریهای باستان بودند، شواهدی مبنی نر استفاده از این روش نزد چینی­ها نیز در هزاره قبل از میلاد یافت شده و مشخص گردیده در قرن هفتم قبل از میلاد بر اساس مشاهدات لوحه­هایی که با خط میخی نوشته شده در زمان امپراطوران آشور هم از روش گاپینگ استفاده شده است، بقراط در قرن پنجم قبل از میلاد از این روش درمانی در ایران یاد کرده.  بهرام گور امپراطور ساسانی بدلیل بیماری خود دستور رواج این روش درمانی در ایران را صادر کرد. حتی بعدها این روش درمانی در دانشگاه جندی شاپور تدریس شد.</p>
<p>محمّد ذکریای رازی، ابوعلی سینا، سید اسماعیل جرجانی، در رساله ها و کتب خود از اهمیّت این روش در درمان بیماریها  قلم فرسایی نموده­اند.</p>
<p>ابو علی سینا از این روش در درمان بیماریهایی مثل میگرن، مالیخولیا، بیماریهای پوستی و ... استفاده کرده است و نیز اعتقاد داشت علاوه بر خروج خون از بدن می­توان از این روش در دفع سودا و صفرا نیز بهره برد.</p>
<p>در کشورما ایران بر اساس توصیه های پیامبر معظم اسلام و ائمه اطهار و طبیبان سنتی بنام، تحقیقاتی در دانشگاه تهران انجام گرفت (تحقیقی به صورت پایان نامه دکتری در مورد اثرحجامت بر سرتونین خون ) تحقیقاتی درسال هزار و سیصد و هفتاد و دو در دانشگاه شهید بهشتی در مورد خون ورید و خون حجامت از نظر فاکتور های بیوشیمیایی انجام گرفت. بنابر گزارش رئیس انجمن تحقیقات حجامت ایران با اشاره به طرح تحقیقاتی در بیمارستان لقمان میزان کلسترول در خون حجامت حدود 2/5 برابرخون وریدی و میزان سموم موجود در خون حجامت حدود 23 برابر سموم در خون وریدی گزارش شد.</p>
<p>حجامت عوارض جانبی چندی نیز در پی دارد مثل: اثر زخم بر روی پوست، انتقال بیماریهای عفونی مثل ایدز، هپاتیت و ... (در صورت عدم رعایت اصول بهداشتی )، خونریزی در اثر حجامت (خصوصاً در بیماران قلبی و عروقی)، افزایش بروز لخته­های خونی (خصوصاً در حجامت از ناحیه گردن).</p>
<p>سازمان انتقال خون ایران از افرادی که حجامت شده­اند به مدت یکسال خون­گیری نمی­کند وعلت این کار را احتمال انتقال بیماریهای عفونی مثل هپاتیت بی و هپاتیت سی و ایدز می­داند.</p>
<p>در بعضی از کشورهای اروپایی تحقیقات جامعی در زمینه حجامت انجام گرفته است چگونه می­تواند باشد که دین اسلام این همه سفارش در مورد این روش درمانی کرده است امّا هزاران مانع بر سر راه انجام آن ظاهر شده. اگر دین اسلام و بزرگان دینی، در مورد حجامت توصیه اکید نکرده بودند تا حالا اثری از این روش مفید درمانی باقی نمی­ماند ، در حالیکه با تجهیزات مدرن و استریل می­توان از این روش بنحو خیلی خوب بهره برد و سموم بدن را با این روش از طریق خون دفع نمود.</p>
<p>اینکه حجامت نتوانسته جایگاه محکمی در میان عموم پیدا کند چند دلیل می­تواند داشته باشد، اقدام افراد سودجو و  فرصت طلب در درمان بیماران با این روش،  بدون اینکه سر رشته­ای از این علم داشته باشند، تبلیغات بیش از حد در مورد حجامت به طوری که این روش درمانی را تنها راه درمان بیماری­ها معرفی کرده­اند، عدم وجود مراکز تحقیقاتی در کشورمان که بتوان با استناد به شواهد علمی و تحقیقی مفید بودن حجامت را ثابت نماید.</p>
<p><strong>زالو درمانی:</strong> یکی از روشهای درمانی که شخصاً اعتقاد زیادی به آن دارم زالو درمانی است، و یکی از کارآمدنرین     شیوه­های درمانی برای معالجه­ بیماری­های مختلف به حساب میآید.</p>
<p>کشورهای پیشرفته­ای مانند اطریش سالهاست که بر روی این متد درمانی تحقیق و بررسی می­کنند و آنرا به عنوان شیوه­ای خوب برای درمان بیماری­های گوناگون پیشنهاد می­نمایند. حتی از زالو قبل از اعمال جراحی پلاستیک، قبل از اعمال جراحی پیوند اعضا و در تولید کرمهای بهداشتی استفاده می­شود.</p>
<p>در اروپا به زالو لقب جراح کوچولو داده­اند، زالو جاندار عجیبی است، چندین ماه پیش که در مورد زالو تحقیق میکردم گذرم به تالاب کوچکی در اطراف شهر ارومیه افتاد به نام تالاب گلمرز که پر از زالو بود اما نه آن زالویی که من دنبالش بودم، من دنبال زالوی پشت زرد می­گشتم بعد فهمیدم این نوع زالو را فقط در آکواریوم مخصوص پرورش زالو می­توانم پیدا کنم، زالوی پشت زرد همانطوری که از اسمش پیداست پشتش خط زرد رنگی کشیده شده و به همین علت به زالوی پشت زرد معروف گشته است. زالو دارای زایده­های سوزن مانند در آروارههای خود می­باشد که براحتی در بدن انسان فرو می­رود.</p>
<p>در طی تحقیقاتم نکته جالبی توجهی را دریافتم و آن اینکه زالو می­تواند با حس غریزی خود ایده­آل­ترین محل نیش را شناسایی کند، شما اگر زالو را در محل درگیر یا اطراف آن رها کنید خواهید دید به حرکت درآمده و بهترین ناحیه را پیدا کرده و نیش می­زند و از آن نقطه شروع به خون­گیری مینماید.</p>
<p>بزاق زالو خاصیت آنتی­بیوتیکی دارد. و بر روی استافیلوکوک طلایی، میکروب سل و اسهال خونی و عامل بیماری دیفتری موثر است.                                                                                                                                                  زالو دارای مواد پروتئینی در بزاق خود می باشد بزاق زالو دارای ماده (Hirudin ) هیرودین است که به عنوان ماده بی حس کننده شناخته شده و نیز ماده­ای هیستامینیک که خاصیت گشادکنندگی عروق را داراست.</p>
<p>زالو دارای آنزیمی بنام هیالورونیداز در بزاق خود می­باشد که دارای خاصیت انعقادی خون و آنتی بیوتیکی است.</p>
<p>برابر تحقیقاتم دریافتم سلولهای مرده در صورت عدم ترانزیت به طحال می تواند در جریان خون شناور شده تبدیل به مواد مسموم کننده و باعث بروز عامل خطرناکی بنام رادیکال آزاد گردند، زالو می­تواند تجمع این مواد مسموم را شناسایی و با مکیدن از بدن ما خارج کند، نگاه کنید این کرم کوچک، این جراح کوچولو چه خدمت شایانی به انسان می­کند.               ­   از زالو می­توان در درمان بثورات جلدی، بیماریهای قلبی، بیماریهای داخلی مثل طحال، پانکراس، دستگاه گوارش، تورم وریدی مثل واریس، هموروئید و بیماریهای دیگر بهره برد.  </p>
</body>
</html>